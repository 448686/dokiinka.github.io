---
layout: post
title: Kdy vzniká nárok na podporu v nezaměstnanosti
---

Nárok na podporu v nezaměstnanosti má ten uchazeč o zaměstnání, který získal v období 2 let zpětně od data podání žádosti o podporu v nezaměstnanosti dobu důchodového pojištění v délce minimálně 12 měsíců v rámci Evropské unie a Evropského hospodářského prostoru. Překrývají-li se doby důchodového pojištění, započítávají se jen jednou. Doba důchodového pojištění se dá získat zaměstnáním, samostatnou výdělečnou činností, jinou výdělečnou činností, případně náhradní dobou zaměstnání (§ 41 zákona č. 435/2004 Sb., o zaměstnanosti).

### Kdy nevzniká nárok na podporu
Nárok na podporu v nezaměstnanosti nemá uchazeč o zaměstnání, který v posledních 6 měsících před zařazením do evidence uchazečů opakovaně sám ukončil pracovní poměr nebo se kterým byl v tomto období rozvázán pracovní poměr pro hrubé porušení pracovní kázně.

### Doba pobírání podpory
Délka podpůrčí doby závisí na věku uchazeče o zaměstnání v době podání žádosti o podporu v nezaměstnanosti. Do 50-ti let věku je v délce 5 měsíců, od 50 do 55 let v délce 8 měsíců a nad 55 let věku v délce 11 měsíců. 

### Výše podpory
Výše podpory v nezaměstnanosti se stanoví z průměrného čistého měsíčního výdělku dosaženého v posledním ukončeném zaměstnání nebo z posledního vyměřovacího základu v rozhodném období přepočteného na 1 měsíc. První dva měsíce dělá podpora 65%, další 2 měsíce 50% a po zbytek podpůrčí doby 45%.
V případě, že pracovní poměr byl ukončen výpovědí ze strany zaměstnance nebo dohodou, je výše podpory v nezaměstnanosti po celou podpůrčí dobu ve výši 45% z průměrné čisté měsíční mzdy dosažené v posledním ukončeném zaměstnání.
Maximální výše podpory v nezaměstnanosti činí 0,58 násobek průměrné mzdy v národním hospodářství za 1. až 3. čtvrtletí kalendářního roku předcházejícího kalendářnímu roku, ve kterém byla žádost o podporu v nezaměstnanosti podána.
V případě, že uchazeč o zaměstnání splnil podmínku doby předchozího zaměstnání započtením náhradní doby, a tato doba byla v rozhodném období dobou poslední, nebo pokud bez svého zavinění nemůže osvědčit výši průměrného měsíčního čistého výdělku nebo vyměřovacího základu, anebo nelze-li u uchazeče o zaměstnání stanovit průměrný měsíční čistý výdělek nebo vyměřovací základ, činí podpora v nezaměstnanosti po dobu prvních 2 měsíců 0,15násobek, další 2 měsíce 0,12násobek, a po zbývající podpůrčí dobu 0,11násobek průměrné mzdy v národním hospodářství za první až třetí čtvrtletí kalendářního roku předcházející kalendářnímu roku, ve kterém byla podána žádost o podporu v nezaměstnanosti.

zdroj: [Často kladené otázky](http://portal.mpsv.cz/sz/call_centrum/faq) a [Základní poučení uchazeče o zaměstnání](https://formulare.mpsv.cz/okprace/cs/welcome/forms.jsp)
